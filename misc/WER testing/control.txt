Δριμεία κριτική στην κυβέρνηση της Νέας Δημοκρατίας ασκούν κοινοβουλευτικά κόμματα για την υπόθεση των Τεμπών με αναρτήσεις και παρεμβάσεις τους, καλώντας στις συγκεντρώσεις.

Ο πρόεδρος του ΠΑΣΟΚ – Κινήματος Αλλαγής Νίκος Ανδρουλάκης, σε ανάρτησή του στον λογαριασμό του στο Facebook αναφέρει, ότι στην προχθεσινή συζήτηση στη Βουλή, έθεσε το θέμα ενόψει και των σημερινών συγκεντρώσεων, αλλά όπως επισημαίνει, «ο κ. Μητσοτάκης δεν ένιωσε την ανάγκη να απαντήσει. Οχι σε μένα, αλλά στους Ελληνες πολίτες».

«Βεβαίως, δεν περίμενα και κάτι καλύτερο. Αλλωστε είναι ο ίδιος που είχε σπεύσει να βγάλει μόνος του “πόρισμα”, αμέσως μετά την τραγωδία», προσθέτει ο πρόεδρος του ΠΑΣΟΚ Κινήματος Αλλαγής.

Σημειώνει ακόμη ότι «οι πολίτες είναι απογοητευμένοι. Η κρίση εμπιστοσύνης στους θεσμούς συνεχώς κλιμακώνεται γιατί σε μια σειρά υποθέσεων με κορυφαία την τραγωδία των Τεμπών γίνεται αντιληπτό ότι η διάκριση μεταξύ της εκτελεστικής εξουσίας και της Δικαιοσύνης φθίνει».

Αποδίδει προς τούτο την απόλυτη ευθύνη στον πρωθυπουργό τονίζοντας ότι «είχε μιλήσει για έναν “τεράστιο προβολέα με φως“, αλλά οι αποκαλύψεις δείχνουν την αγωνία του να καλυφθεί η υπόθεση με ένα τεράστιο πέπλο συγκάλυψης».

Ο Ανδρουλάκης υπογραμμίζει τις ενέργειες που έχει κάνει το ΠΑΣΟΚ για την πλήρη διαλεύκανση του δυστυχήματος με τελευταία την καταγγελία της διάταξης για την Επιτροπή των Ιατροδικαστών στο τελευταίο νομοσχέδιο του υπουργείου Δικαιοσύνης για την ενδοοικογενειακή βία.

Καταλήγει: «Ο Μητσοτάκης δεν απάντησε προχθές. Δεν είναι και παράλογο. Η Νέα Δημοκρατία είχε απαντήσει ήδη κάποιους μήνες πριν. Με το θερμό της χειροκρότημα στον Κώστα Καραμανλή. Οπως έχει γραφτεί, η Δικαιοσύνη είναι ο σεβασμός της αξιοπρέπειας του ανθρώπου. Η Δικαιοσύνη και η Αλήθεια είναι το Οξυγόνο», καταλήγει στην ανάρτησή του ο πρόεδρος του ΠΑΣΟΚ Κινήματος Αλλαγής.